-- Category: Прессъобщения
-- Author: Любомир Филипов
-- Title: Участие на клуба на Младежко Техническо Творчество 2017 – Горна Оряховица
-- Tags: pcvt, клуб, младежко творчество, награда

От 12 до 14 октомври 2017 година в гр. Горна Оряховица се проведе Младежко техническо творчество 2017. На изложението се представиха над 60 екипа с общо 250 участника от цялата страна. Бяха представени прототипи и продукти в различни категории и области: мехатроника, машиностроене, електроника и електротехника, роботика, приложна механика и др.

На щанда на Клуба на програмистите във Велико Търново бяха представени следните проекти: Екип GeneralSH представиха проект на устройство с множество сензори, което засича и изпраща автоматично данни за съхранение в Cloud сървър. Устройството може да се използва за засичане на прахови частици във въздуха, измерване на замърсявания, отчитане на алкохолни пари или други вещества.
Невен Боянов, член на управителния съвет на Клуба, представи проектите Тинузавър(Tinusaur) и Блоктину (Blocktinu). Тинузавър е хардуерна конфигурация от микроконтролери, базирана на Atmel AVR ATtiny. Целта на проекта е да предостави евтина и достъпна платформа за всички, които се интересуват от ученето и създаването на неща. Блоктину (Blocktinu) е платформа, която позволява бързо и лесно стартиране на програмирането на микроконтролерите на Тинузавърa. На щанда на клуба бяха още екипът на V-tech Center с проекта: Електронни визитки. Визитки, програмирани чрез NFC технология, позволяващи бързо и лесно прехвърляне на контакти към мобилни устройства, елиминиращи нуждата от хартиена картичка.

В рамките на изложението се проведе и конкурс, като авторитетно жури оценяваше работата, която екипите са свършили по своите проекти. Представителите на клуба спечелиха трето място и бяха наградени с плакет на община Горна Оряховица и парична награда от 900 лв. Сумата ще бъде използвана за дейностите на клуба и ще спомогне за по-добрата организация и провеждане на бъдещи събития.