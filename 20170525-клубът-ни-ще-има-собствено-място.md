-- Category: Прессъобщения
-- Author: Невен Боянов
-- Title: Силициевата долина идва във Велико Търново
-- Tags: пространство, работилница, хакерспейс

Добри новини от днес!

От няколко години се мъчим да получим от община Велико Търново безплатно помещение, в което да можем да правим нещата, които правим от години – лекции, семинари, обучения, работилници и много други. Е, не е точно помещение, а е част от един широк, дълъг и висок коридор на втория етаж на бившия „Пионерски дом“, но все пак е добро начало.

Казано по-официално: Днес на редовно заседание на Общински съвет – Велико Търново беше гласувано предложението за безвъзмездно отдаване на пространство на „Клуб на програмистите във Велико Търново“. Резултатът беше положителен и започва процедура по оформяне на договор и наемане на помещението.

Въпреки че това е в резултат на около 3-годишна работа, много предложения, постъпления, обещания и някои разочарования, успехът днес е само начало и ни предстои още доста работа. Ще направим обсъждане – няколко пъти, ако трябва, предложения, план, и ще действаме.

Ще направим и официално откриване!

Благодарим на всички, които ни подкрепяха през цялото време.